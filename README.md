# Aarrearkku

LS-Tutkimusprojekti
Final project for the Building AI course

## Summary

AIn (koneoppiminen, neuroverkko) hyödyntäminen lasten hyvinvointitutkimuksen ja lastensuojelun vaikuttavuustutkimuksen tulosten yhdistämisessä uudeksi tutkimuskokonaisuudeksi.

## BUilding AI course project

Suomessa tehtiin vuonna 2021 lastensuojeluilmoitus 9 %:lle lapsista (= 93 705 lasta eli enemmän kuin Suomen 10. suurimman kaupungin väkiluku). Avohuollon asiakkaaksi päätyi 3,7 % lapsista (= 38 343 lasta). Kodin ulkopuolelle sijoitettuina oli 1,6 % lapsista (= 17 727 lasta).

Oheinen AI-idea yhdistää lasten hyvinvointitutkimuksen ja lastensuojelututkimuksen tulokset siten, että pystytään ennakoimaan, mitkä tekijät lasten hyvinvoinnin puutteissa ennakoivat päätymistä lastensuojelun asiakkaaksi ja osalla sijoitukseen kodin ulkopuolelle. Tulosten avulla voidaan etsiä soveltuvia ennaltaehkäiseviä toimia, joilla puututaan ongelmien juurisyihin jo ennen lapsen päätymistä lastensuojelun asiakkaaksi tai sijoitukseen kodin ulkopuolelle.

Sosiaalityöntekijänä ja lastensuojelun tutkijana olen väitöstyössäni (vielä kesken) tutkinut lastensuojelun avohuollon tukitoimipolkujen mahdollista yhteyttä huostaanoton vaikuttavuuteen. Tästä kysymyksenasettelusta on noussut esiin tarve löytää keinoja varhaisessa vaiheessa - jo ennen lastensuojeluasiakkuuden syntymistä - huomata lapsen hyvinvoinnissa merkit, jotka ennakoivat tulevia ongelmia (vähän samaan tapaan kuin terveydenhuollon puolella löydetään riskitekijöitä tai alttiuksia kehittää joku sairaus myöhemmin, esim. 2-tyypin diabetes).

Sosiaalityössä ja lastensuojelussa tarvitaan tutkittua tietoa. Erityisesti tarvitaan vaikuttavuustutkimusta ja toimivaan ennaltaehkäisyyn liittyvää tutkimusta. Se on tärkeää niin inhimillisestä kuin yhteiskunnallisestakin näkökulmasta.

Yhdistämällä tekoälyn menetelmiä edellä mainitulla tavalla voidaan tehdä säännöllisesti toistuvia pitkittäistutkimuksia, joilla voidaan löytää lastensuojelun tarpeen juurisyitä ja pureutua niiden ennaltaehkäisyyn tavalla, joka ei leimaa eikä osoittele sormella saati syyllistä ketään vaiheessa, jossa ongelmat ovat vasta kehittymässä. Varhainen puuttuminen voidaan tehdä mahdollisesti universaalisti rajaamatta erikseen mitään nimettyä joukkoa toimenpiteiden kohteiksi. Ennaltaehkäisevät toimet tulevat yhteiskunnalle halvemmiksi kuin toimet, joita tarvitaan lastensuojelussa, varsinkin sijoituksessa kodin ulkopuolelle. Tuloksia voisi käyttää mm. sosionomien ja sosiaalityöntekijöiden sekä esim. neuvoloiden ja koulujen työntekijöiden koulutuksessa, sosiaalityössä (lastensuojelussa erityisesti), sosiaalityön suunnittelussa, kehittämisessä sekä politiikkatoimien ja päätöksenteon (niin kunta-, hyvinvointialue- kuin valtakunnallisellakin tasolla) perusteluina ja tukena.

Idea soveltuisi tehtäväksi - alkuun projektina - valtakunnallisesti tutkimus- (ja kehittämis-) ryhmän toimesta. Kohteina ovat lapset, nuoret ja heidän perheensä. Tutkimusluvat luonnollisesti tarvitaan. Minulla on hyvinvointipuolelle olemassa pääsy valmiiseen (kansainväliseen), laajasti testattuun tutkimuslomakkeeseen ja väitöstyön kautta tietoa mm. lastensuojelun menetelmistä ja huostaanoton vaikuttavuudesta, mitä tietoja tarvitaan tutkimuskokonaisuuden rakentamiseen. Iden toteuttaminen edellyttäisi AI-ekspertin mukanaoloa, omat AI-taitoni eivät siihen riitä, tutkimisen osaan kyllä. Tutkimus olisi luonnollisesti hyvä tehdä yliopiston tai tutkimuslaitoksen siipien suojissa.

Projekti ei tuo ratkaisua siihen, mitä täsmälleen pitäisi ennaltaehkäisynä tehdä, millä menetelmillä mahdollisesti tulevaisuuden ongelmat vältetään. Toisaalta  juurisyiden indikaattorien löytyminen hyvinvointipuutteina voi antaa vinkkiä myös ennaltaehkäisymenetelmistä.

Aiheen parissa riittäisi tekemistä kokonaiselle tutkimusryhmälle, jolle voisi hakea rahoitusta. Vähintään se tarvitsisi lisäkseni AI-nikkarin. Projektin tulokset voisivat parhaimmillaan olla vaikuttamassa sosiaalityön ja lastensuojelun menetelmiin, käytäntöihin, koulutukseen ja kehittämiseen, yhteiskunnalliseen suunnitteluun sekä poliittiseen päätöksentekoon, äärimmillään jopa lainsäädäntötasolla.

Tämä idea on omani. Se on syntynyt väitöstyöni ja edellä mainitun kv-kyselyn yhdistämisajatuksen pohjalta. Olen siitä puhunut jo joitakin vuosia, yrittänyt kerran saada sitä alullekin esittelemällä sitä seikkaperäisesti yhdelle taholle, ilman tulosta, mot. 
